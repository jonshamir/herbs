נקרא גם גד השדה, זהו אחד מעשבי התיבול החשובים ביותר. נפוץ במטבחים ברחבי העולם ובמטבחים מעדות שונות בישראל. יש שיגידו שהטעם לימוני ומרענן אך כרבע מהאוכלוסייה בעלת נטייה גנטית לחוש בכימיקל בצמח שנותן לו טעם מריר וסבוני.

## במטבח

כל חלקי הצמח אכילים, ומלבד העלים הטריים משתמשים בזרעי כוסברה כתבלין יבש, אך הם בעלי טעם מובחן ושונה מהעלים ולכן לא ניתן להשתמש בהם כתחליף.

הצמח דומה במראו לקרובת משפחתו ה[פטרוזיליה](parsley) אך שונה מאוד בטעמו. העלים העליונים של הכוסברה שקרובים לפרח הולכים ונהיים דקים, לעיתים עד שהם ממש דומים לעלי [שמיר](dill).

במטבח האירופאי השימוש בעלים פחות נפוץ, מלבד במטבח הפורטוגזי.

בבישול העלים העדינים מתפרקים ומאבדים הרבה מטעמם. עדיף להוסיף אותם למנה בסוף הבישול.

בפרו עלי כוסברה נפוצים מאוד בהרבה מנות, כולל במנה הלאומית - הסביצ'ה. במצרים נהוג לשים עלי גד במרקים. בדרום מזרח אסיה הם משמשים לסלטים, ומנגד לתבשילי דגים ובשר.



## היסטוריה

בשל השימוש הנרחב בצמח לאורך ההיסטוריה קשה לדעת מאיפה הוא הגיע. העדות הקדומה ביותר לשימוש בצמח, מלפני כ-10,000 שנה, נמצאה בחפירה ארכיאולוגית בנחל חמר בישראל. הצמח מוזכר בכתבים מצרים עתיקים, והתפשט באירופה עם האימפריה הרומית. הוא אינו גדל באופן טבעי ביבשת אמריקה אך הובא לשם עם המהגרים האירופאים וכיום נפוץ במטבחים מרכז ודרום אמריקאים - במקסיקו, ונזואלה, פרו וכו'.

