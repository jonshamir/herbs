עלי דפנה הם עליו של העָר אציל, צמח ירוק-עד הגדל כעץ או כשיח. ער אציל גדל בישראל באופן טבעי, וניתן למצוא אותו גם בגינות ובשכונות ברחבי הארץ.

## במטבח

עלי דפנה נפוצים בבישול ים-תיכוני ואירופאי. בניגוד להרבה צמחי תבלין, עלי דפנה שומרים על טעמם לאורך זמן, ולכן נהוג להשתמש בעלים מיובשים. בכל זאת, לעלים טריים יש טעם עוצמתי יותר ואפשר להשתמש בהם באותו האופן.

נהוג להוסיף עלי דפנה למתכונים בבישול ארוך - תבשילים, רטבים ומרקים. לעלים מיובשים יש ריח עדין שמתחזק בזמן הבישול. עלים בני יותר משנה נהפכים לחומים ומאבדים מהריח.  

## היסטוריה

במיתולוגיה היוונית מסופר על דפנה, בתו של אל הנהרות, שהייתה יפהפיה. אפולו, אל השמש, התאהב בה ורדף אחריה - אך דפנה לא נענתה לחיזוריו. אפולו היה עקשן במיוחד, ולכן דפנה ביקשה מאביה שיחלץ אותה מהסיטואציה. הפתרון, כמובן, היה להפוך אותה לצמח ריחני - הער האציל, ידוע גם כעץ דפנה. 

